---
layout: post
title: "Země zaslíbená, vodní den"
tags: []
modified: 2013-07-31 10:00:00 +0100
comments: true 
share: true
---
Dnes (úterý 30.7.2013) jsme vstávali nechutně brzo po nechutně krátkém spánku. Prokecali jsme totiž s Káťou půlku noci, potom ještě přišel její známej z Německa se kterým se asi bilión hodin domlouvali na plánu na dnešek. Nakonec když už jsme skoro spali, tak jsme uslyšeli ježka (starý známý) a šli ho potejrat.

Náš plán na dnešek byl jasný: vstávačka v 7, odjezd z hlavního nádraží v 9, pak koupačka v mrtvym moři, nakonec cesta proti proudu potůčku v Davidově údolí v Ein Gedi (národní přírodní rezervace s několika vodopády).

Jak jsme si usmysleli, tak jsme udělali. Ranní loučení s Káťou bylo trošku smutný, docela mi za těch pár hodin co jsme spolu strávili přirostla k srdci. Měla skvělej smysl pro humor.

Autobus jel asi hodinku a čtvrt, pouští. Asi po půl hodince jsme mohli sledovat po pravé straně mrtvé moře. Vystoupili jsme na zastávce Ein Gedi (national park). Všude ticho, sucho a slunce.

Nejprve jsme se šli vykoupat do mrtvýho moře. Hodně zajímavý. Nejprve čteme ceduli že nesmíme stříkat, za žádných okolností ponořovat hlavu, nepít slanou vodu, opatrně se do vody položit blízko u břehu atp.. říkám si, že jsou tu v Izraeli docela bábovky, když jsou tak podělaný ze slaný vody. Převlíkám se a lezu do vody.

Konzistence vážně zajímavá, hodně jsem o tom četl ale musí se to zažít. Nadnáší to jako svišť. Po chvilce co na mě svítí sluníčko se mi zpotil obličej, natekl mi krém od očí a jejej, slanejma rukama si ho nemůžu vymnout. Poslepu se plazím na břeh a prosím právě přicházejícího Peťana, aby mi podal vodu, proplachuju oči a vracím se zpátky, tento postup opakuju v pravidelných intervalech, než mě napadne si vzít flašku s vodou sebou.

Válíme se v/na vodě, kecáme a natáčíme videa na GoPro kamerku. Žádný akčňárny, nechci si to svinstvo nastříkat do pusy nebo očí. asi po hodince a půl už máme dost a sbíráme se. Potkáváme u sprch Káťu s jejím kámošem, necháváme si od ní udělat společnou fotku, já si vedle sprch nechávám sluneční brýle a po 5 min když se pro ně vracím tak už tam nejsou. Někdo si udělal radost. R.I.P.

<figure>
<img src="/images/posts/IMG_1324.JPG"/>
</figure>

Nabíráme vody co se do nás a flašek vejde a vyrážíme do národního parku.

Za cca 25 šušňů se jdeme podívat na vodopády. Park je malinkatý a je v něm narváno, každej se chce vykoupat v malých bazéncích co jsou vytvořené všude v potůčku, který teče z útrob skály před námi.

<figure>
<img src="/images/posts/IMG_0084.JPG"/>
</figure>

V předposledním bazénku před Davidovým vodopádem jsme svědky sumo zápasů. Nějakej kluk, žid, asi 120 kilo je vyzvanej na souboj sumo svým kamarádem, asi 85 kilo samý sval. Svalnatej týpek dostává 3krát na prdel než to vzdává. Postupně vyzývá tlouštíka na soboj řada dalších týpku, všichni jsou zalehnutý a protože je týpek zalehnul do bazénku, většina z nich se slušně nalokala. Nakonec je (sympatický) tlouštík přemožen. Odcházíme k vodopádu.

Vodopád je vysoký cca 20m, teče z něj jen slabý proud, ale i tak je to hezká podívaná. Ve vodopádu je zakázáno se koupat i se k němu přibližovat, teče totiž z velkého převisu a prý dolů padají kameny. Nedivím se zdejší hornina je něco jako  popraskaný pískovec. Lámavý až hamba.

<iframe width="560" height="315" src="//www.youtube.com/embed/uFDRxq7C34s" frameborder="0"> </iframe>

Fotím asi miliardu fotek, ale ani jedna není zajímavá. Zkusíme aspoň jednu.

<figure>
<img src="/images/posts/IMG_0084.JPG"/>
</figure>

Pokoušíme se jít nahoru nad vodopád, ale nějaký zaměstnanec parku nás vyhazuje, že už je moc pozdě, park se za chvíli zavírá a stejně bychom nahoru dojít nestihli. Škoda.

Scházíme tedy dolů na zastávku a ouha. Nemají tady jízdní řády. Po chvíli přicházejí dvě Polky s jednou Ukrajinkou a říkají, že bus jede za 20 min. Dáváme se s nimi do řeči. Řešíme podobná slova (nevyčerpatelný zdroj zábavy v komunikaci se slovanskými národy). Říkají že jeden řidič autobusu jim řekl Izraelské rčení: "Autobus je autobus a jízdní řád je jízdní řád" a tím nás upozorňují že bus sice má jet za 20 min, ale více méně to nic neznamená.

Cestou z autobusového nádraží domů potkávám Rananu, příjemnou Izraelku se kterou jsem se bavil  včera. Domlouváme se, že mě zítra zavede na střechy ve starém městě. Cool.

Po příchodu domů dáváme véču, Peťan se vyráží podívat na zdejší ToastMastery a já jdu utahanej spát.