---
layout: post
title: "Ahoj@napis.cz zn. Odepiš"
tags: [awesome, internet, komunikace, maturita, sloh]

comments: true 
share: true 
---
Tohle je moje maturitní slohová práce na téma klady a zápory internetové komunikace.. Můžete si ji přečíst, než sem začnu přispívat :-)

> Na přelomu 20. a 21. století vznikl fenomén jménem internet. Od jeho příchodu se datuje tzv. informační věk, jehož základními rysy jsou rozvoj vědy a techniky, život ve spěchu a devastace životního prostředí. Internetová síť byla navržena jako prostředek pro komunikaci a sdílení dat, k čemuž slouží dodnes.
> 
> Původně k dorozumívání sloužily výhradně textové zprávy, ovšem s neustálým zdokonalováním internetu přišla zvuková a jako poslední také video komunikace. Nyní jsou možnosti obrovské, přesto se stále nejvíce používá psaní, ať už e-mailem, nebo pomocí tzv. kecálků (ICQ, Jabber), tj. programů pro dopisování v reálném čase.
> 
> Informační věk a s ním spojená internetová komunikace má jak své příznivce, tak i odpůrce. Do které z těchto dvou skupin patříte?
> 
> Odpůrcům se nelíbí absence osobního kontaktu, která negativně ovlivňuje naše sociální cítění. Mnozí uživatelé internetu si místo navštívení kavárny, nebo třeba hospody sednou k počítači a s přáteli si dopisují z pohodlí domova. Na takových lidech jde nezřídka pozorovat něco, co bych já nazval „nedostatečným cvikem.“
> 
> Když člověk, který tráví příliš času na internetu, přijde mezi skutečné lidi, není na konverzaci s nimi připravený a je nervózní. Kolikrát se vám stalo, že jste si mohli o něčem bez problému psát, ale říct to vám dělalo potíže?
> 
> Dalším problémem je jistě vysoká míra anonymity. Dokud svého přítele z internetu neuvidíte osobně, tak nikdy nemůžete mít jistotu, s kým máte tu čest.
> 
> Můj spolužák si jednou vytvořil na internetu osobnost, kterou prezentoval jako atraktivní mladou dívku. Dokonce stáhl nějaké fotky, které pak rozesílal jako své. Ani ne za týden sbalil mého kamaráda. Určitě je vám jasné, že kamarád byl docela překvapený, když se dozvěděl pravdu o své internetové přítelkyni.
> 
> Když někomu píšu po internetu, vadí mi, že nevidím, jak jsem dotyčného rozesmál a nemůžu se ho dotknout. Většinou se tomu člověku plně nevěnuji, protože se bavím s několika lidmi zároveň. Občas si říkám, jestli by nebylo lepší používat internet na psaní zpráv typu: „Za hodinku v Koňovi.“
> 
> Těžko je možné odpůrcům internetové komunikace vyčítat jejich postoj, přesto každá mince má dvě strany a to platí i v tomto případě. S internetem přichází neskutečné možnosti, jako první uvedu příklad.
> 
> Můj strýc po sametové revoluci na nic nečekal a s celou rodinou se odstěhoval do Austrálie. Dříve jsme utráceli veliké peníze za dopisy a telefon. Od té doby, co máme oba internet, si dopisy píšeme ve formě e-mailu a místo klasického telefonování si voláme přes internet. Obojí s minimálními finančními náklady. Dopisy teď nechodí týden, ale pár sekund.
> 
> Na příkladu jsem ukázal dva důvody, proč je internetová komunikace tak oblíbená. První je překonání obrovské vzdálenosti za zanedbatelný čas a druhý jsou malé vynaložené náklady. Další významnou výhodou je pohodlí.
> 
> Představte si situaci, kdy přijdete domů, zapnete počítač, napíšete kamarádům, pustíte si oblíbené internetové rádio a přečtete si online zpravodajství. I velký odpůrce internetové komunikace musí uznat, že tento scénář přetéká pohodlím.
> 
> Je jasné, že internetová komunikace nemá jen zápory ale také klady. Pro mě samotného převažují výhody a život bez ní si nedovedu představit. Dalo by se konstatovat, že jsem otrok moderní doby, ale to bych nebral jako nevýhodu. Věřím, že v blízké době budeme s moderní technikou a internetem stále více propojeni. Vědecký vývoj nejde zastavit a i kdyby šel, přál by si to někdo?